---
title: آیا ویکی پدیا قابل اعتماد است؟
aliases: 
date: 2023-09-01
draft: false
tags:
---
![[cover-wikipedia.jpg]]
پیش نوشت: معمولاً وقتی می‌خواهم در مورد یک مسأله اطلاعات فوری و نسبتاً جامعی پیداکنم به‌جای تحقیق مفصل و خواندن منابع معتبر، نوشته‌های ویکی‌ پدیا را مطالعه می‌کنم. هرچند مطالب آن خالی از اشکال نیست اما حداقل سوگیری کمتری نسبت به نوشته‌هایی دارد که در رسانه‌های جناحی منتشر می‌شود. حتماً در مورد میزان اعتبار مطالب با ذکر مصادیق و جزئیات بیشتر خواهم نوشت اما اخیراً در حال خواندن یک مطلبی بودم که اشتباه فاحشی توجهم را جلب کرد. 

کتاب تشیع علوی و تشیع صفوی شریعتی را تازه تمام کرده بودم. اگر کتاب را خوانده باشید می‌دانید که نویسنده چند مرتبه‌ای از علامه مجلسی یادکرده و انتقاداتی می‌کند. ازآنجاکه غیر از نام علامه و کتابش چیز دیگری نمی‌دانستم لازم شد اطلاعات بیشتری کسب کنم. اسم علامه را در گوگل سرچ کردم تا مطالب بیشتری بخوانم. صفحه ویکی‌ پدیا را باز کردم. مثل همیشه اشکال و ایرادی به چشم نمی‌آمد تا اینکه رسیدم به بخش منتقدین. در تصویر زیر می‌توانید متن آن را ملاحظه کنید:
![[wikipedia2.jpg]]


ازآنجا که تازه کتاب را تمام کرده بودم همان جمله اول کافی بود که نسبت به درستی آن تردید کنم. مرجعی که برای سخن شریعتی نقل شده همان کتاب «تشیع علوی و تشیع صفوی» است. ص ۱۷۲ را باز کردم. از اقبال خوبم نسخه‌ای که داشتم مطابق با همان نسخه‌ای بود که در ویکی‌ پدیا آمده. شریعتی چند روایت از بحار نقل کرده و می‌نویسد این روایات خلاف شأن و منزلت امام بوده و موجب هتک حرمت امام می‌شود. سپس گلایه می‌کند چرا امروز سکوت کرده و این اهانت‌ها را بر نمی‌تابید. چرا مقام و منزلتی برای او ساخته‌اید که گویا او امام سیزدهم و معصوم پانزدهم است. خودتان متن کتاب را ببینید:

> و چگونه است که ناقل و ناشر همۀ تهمت‌ها و توهین‌ها و شایعه‌سازی‌های تبلیغات‌چی‌های اموی و عباسی و خرافه‌های زشت و حتی جعلیات دشمنان کینه‌توز اسلام و به خصوص اهل‌بیت و دروغ‌های مسخره و توهین‌آمیز دستها و دستگاه‌های جباران و جلادان ضدنهضت عدالت‌خواه و آزادی طلب و حق پرست شیعه در تاریخ اسلام را، شما **امام سیزدهم** نموده‌اید و معصوم پانزدهم و…
> 
> اما من، به نمایندگی روشنفکران امروز اعتراضم به علمای روشنفکر و آزادی‌خواه تشیع علوی است که چرا و به خاطر چه مصلحتی اعتراض نمی‌کنند؟

 حالا برگردید و یک‌بار بار دیگر متن ویکی‌ پدیا را بخوانید و خودتان قضاوت کنید. همانطور که ملاحظه می‌کنید این بیان شریعتی با آنچه در این نوشته به آن نسبت داده شده تفاوت دارد. این شریعتی نیست که علامه را **امام سیزدهم** بخواند.

فارغ از این، معمولاً وقتی یک نفر دیگری را امام سیزدهم می‌خواند گویا مقام و منزلتی برای او قائل است و او را فرد مقدسی می‌داند و برای بیان مدح و ستایش او از این عنوان استفاده می‌کند. بنابراین شریعتی که در حال نقد علامه است معنا ندارد که از عنوان امام سیزدهم برای او استفاده کند. (مگر اینکه نویسنده قصد [ذم شبیه به مدح](https://fa.wikifeqh.ir/%D8%B0%D9%85_%D8%B4%D8%A8%DB%8C%D9%87_%D8%A8%D9%87_%D9%85%D8%AF%D8%AD#:~:text=%DB%B2%20%2D%20%D8%B0%D9%85%20%D8%B4%D8%A8%DB%8C%D9%87%20%D8%A8%D9%87%20%D9%85%D8%AF%D8%AD%20%D8%AF%D8%B1%20%D8%A8%D8%AF%DB%8C%D8%B9,-%5B%D9%88%DB%8C%D8%B1%D8%A7%DB%8C%D8%B4%5D&text=%D8%AF%D8%B1%20%D8%A7%D8%B5%D8%B7%D9%84%D8%A7%D8%AD%20%D8%A8%D8%AF%DB%8C%D8%B9%20%D8%A2%D9%86%20%D8%A7%D8%B3%D8%AA,%D9%86%D9%85%D8%A7%DB%8C%D8%AF%D8%8C%20%D9%88%D9%84%DB%8C%20%D8%A8%D8%A7%D8%B7%D9%86%D8%B4%20%D9%82%D8%AF%D8%AD%20%D8%A8%D8%A7%D8%B4%D8%AF.) داشته باشد که ظاهراً در اینجا منتفی است)


شاید تصور کنید این اشکال چندان موجه نیست و می‌توان از آن چشم‌پوشی کرد. من هم همینطور فکر می‌کردم اما وقتی ادامه‌ی متن را هم بررسی کردم متوجه شدم کلاً ویکی‌نویسان تعهدی نسبت به متن مرجع ندارند و هر گزاره‌ای را به هر کسی نسبت می‌دهند.

‌

بعد از شریعتی مطلبی هم به علامه طباطبایی و سیدمحسن امین نسبت داده می‌شود: «در کتاب بحارالانوار راست و دروغ به هم آمیخته شده است». عطف علامه طباطبایی بر سیدمحسن امین ظهور در این دارد که مطلب فوق عقیده‌ی هر دوی این‌هاست. اما با مراجعه به متن مرجع متوجه می‌شویم این مطلب فقط عقیده سیدمحسن است و ارتباطی به علامه ندارد.

توقع داشتم متن مرجع، کتاب و مقاله‌ای از خود این دو بزرگوار باشد اما ظاهراً ویکی‌نویسان هم مثل من حوصلۀ مراجعه به منابع دسته اول را ندارند و ترجیح دادند در استناد این مطلب به دانشنامه ایرانیکا اکتفاء کنند. آن بخشی که مربوط به بحث ماست در تصویر زیر قابل‌مشاهده است:

![[iranica.jpg]]


بنابر چیزی که در این متن آمده علامه طباطبایی اصلاً در مورد کتاب بحارالانوار سخنی نگفته‌ و اختلاف ایشان با علامه مجلسی در مسئله دیگری (عقل) است. نمی‌دانم چه دلیلی برای عطف کردن علامه طباطبایی بر سیدمحسن در مورد این عقیده وجود داشته درحالی‌که این فقط عقیده یکی از آنها است.

علاوه بر این در نقل‌قول از کلام سیدمحسن امین هم امانت‌داری نشده است. جمله‌ی «کتاب تبدیل به ملغمه‌ای شده که راست و دروغ در آن مخلوط و قابل تشخیص نیستند» نه در متن دانشنامه وجود دارد نه در کتاب خود نویسنده. این متن کتاب اعیان الشیعه است:

> يقول المؤلف: فضل المجلسي لا ينكر وتصانيفه الكثيرة التي انتفع بها الناس لا تقدر لكن لا يخفى ان مؤلفاته تحتاج إلى زيادة تهذيب وترتيب **وقد حوت الغث والسمين** وبياناته وتوضيحاته وتفسيره للأحاديث وغيرها كثير منه كان على وجه الاستعجال الموجب قلة الفائدة والوقوع في الاشتباه. [‌أعيان الشيعة، جلد ۹، صفحه ۱۸۳](https://lib.eshia.ir/71735/9/183)
> 

اینجا اصلا کلمه راست و دروغ نیامده. سیدمحسن می‌گوید: «قد حوت الغث و السمین». الغث یعنی لاغر، السمین یعنی چاق. یعنی هم سخن ضعیف و بی‌ارزش دارد هم کلام استوار و حکیمانه. در متن دانشنامه هم به این توضیح اشاره شده بود: (Ar. _al-ḡaṯṯ wa’l-samin_ lit. “the meagre and the fat”). بااین‌وجود اما ویکی نویس محترم تمایل داشته تعبیر راست و دروغ را هم به انتهای جمله اضافه کند! (دیگر اشاره نکنم که چقدر همین جملۀ کوتاه را نامفهوم و آشفته ترجمه کرده است)

خلاصه اینکه از این قبیل اشکالات در ویکی پدیا کم نیست و البته اجتناب ناپذیر هم هست. در بستری که هر کاربری میتواند در آن مطلبی اضافه کند توقع بیشتری نمی توان داشت. فکر می کنم کمتر کسی مدعی باشد ویکی پدیا منبع معتبر و بدون سوگیری است و شاید اصلا نیاز به این همه موشکافی و وسواس برای بررسی محتوای آن لازم نبود.

اما این مورد خاص را مکتوب کردم تا به خودم توصیه کنم و به شما پیشنهاد بدهم که سعی کنیم مخزن دانش و اطلاعات مان را با استفاده از منابع معتبر پر کنیم. هرچند کار بسیار سختی است امروز پیدا کردن منبعی که آغشته به این سوگیری ها و خطاها نباشد کمی دشوار است چه نگارنده آن فرد مستقل باشد چه یک گروه یا حزب یا تشکیلات خاص. اما حداقل می توانیم یک برچسب نامطئمن برای فولدر این اطلاعات در آرشیو ذهنمان مشخص کنیم تا اگر جایی خواستیم به آن استناد کنیم کمی با احتیاط بیشتری حرف بزنیم و مطلبی بنویسیم.
###### ‌

‌

